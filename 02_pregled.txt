Serija studija koje se bave objašnjenjem okolišnih stavova počinje sredinom 90-ih godina, gotovo istodobnim pojavljivanjem dviju studija koje su ponudile suprotstavljene hipoteze o naravi okolišnih stavova. U prvoj studiji, Inglehart (1995) nudi dvostupanjski model formiranja okolišnih stavova. Prva se komponenta odnosi na postojanje objektivnih problema okoliša, pri čemu se ljudi ponašaju u skladu s modelom reakcije na podražaj, iz čega slijedi da stavovi prema važnosti zaštite okoliša rastu s uočenim problemima u okolišu. Drugi se dio krije u subjektivnim kulturnim faktorima, izraženim u konceptu postmaterijalizma. U skladu s ishodišnom Maslowljevom piramidom potreba, pripadnici društava u kojima su izražene postmaterijalističke vrijednosti (a koja su ujedno i bogatija) daju prioritet okolišnim pitanjima pred ekonomskim razvojem i fizičkom sigurnošću.

U isto vrijeme, Dunlap i Mertig (1995) analizom globalnog “Health of the Planet” (HOP) istraživanja uočavaju da podaci ne samo da ne podupiru hipotezu o blagostanju, nego su većim dijelom u suprotnosti s njom. Prema njihovima nalazima, većina mjerenih aspekata brige za okoliš je viša u siromašnijim nego u bogatijim zemljama. Autori zaključuju da je teza da su stanovnici siromašnijih zemalja okupirani ekonomskim razvojem i da je briga za okoliš moguća tek nakon ostvarenja tog cilja pogrešna (Dunlap i Mertig, 1995, s. 132).

Pažljivijim uvidom u uočene povezanosti i njihov smjer u istraživanju Dunlapa i Mertig uočavamo da su kompatibilne s Inglehartovim dvostupanjskim objašnjenjem, prema kojem bi briga za neposredni okoliš bila izraženija u siromašnijim zemljama, a preferiranje zaštite okoliša nad ekonomskim rastom u bogatijim zemljama. No, Dunlap i York (2008, s. 536–537) smatraju da Inglehartovo objašnjenje pati od nekoliko problema. Prvo, davanje prioriteta ekonomskom razvoju nad zaštitom okoliša inherentno favorizira bogatije zemlje s obzirom na ozbiljnost objektivnih ekonomskih teškoća s kojima su suočeni stanovnici siromašnijih zemalja. Drugo, čini se da bi teza o postmaterijalizmu, koja se temelji na duljem razdoblju materijalne sigurnosti u razvijenim zemljama (tzv. hipoteza o oskudici), trebala generirati jednoznačniju empirijsku potvrdu nego što je to slučaj u dvostupanjskom modelu. Treće, dvostupanjsko objašnjenje zahtijeva specifične analize kako bi se “analitički raspleli njihovi združeni utjecaji” (Inglehart, 1995, s. 66), što traži širi skup podataka nego što ga pružaju HOP, Svjetska studija vrijednosti (WVS), Međunarodni program istraživanja društava (ISSP) i srodna istraživanja te zahtijeva i korak dalje u statističkim analizama od bivarijatnih korelacija kojima se uobičajeno potvrđivalo navedene hipoteze.

Posljednjih se godina pojavio niz istraživanja koja upotrebom višerazinske analize nastoje prevladati analitički jaz između individualne (mikro) i društvene (mezo ili makro) razine. Jennifer Givens i Andrew Jorgenson (2011) analiziraju podatke prikupljene u okviru WVS-istraživanja, uzimajući pritom u obzir obje relevantne razine. Njihovi nalazi ukazuju na negativnu povezanost između nacionalnog bogatstva i brige za okoliš na pojedinačnoj razini, ali i pozitivnu povezanost između osobnog bogatstva i brige za okoliš. Ekonomski rast i izloženost okolišnim problemima na svim razinama (nacionalnoj i osobnoj) potiču usvajanje proekoloških stavova. Sa sličnog polazišta, ali na drugom skupu podataka (ISSP), Franzen i Meyer (2010) testiraju ranije raspravljene hipoteze te zaključuju da razlike među zemljama bitno zasjenjuju razlike unutar zemalja. Za razliku od nalaza Givens i Jorgensona, njihovi nalazi podupiru pozitivnu povezanost između nacionalnog bogatstva i brige za okoliš na makro razini, što pripisuju drugačijem skupu zemalja obuhvaćenim ISSP-istraživanjem. No, analizirajući determinante stavova unutar zemalja, autori zaključuju da su i ekonomski status pojedinca i njegova ili njezina sklonost postmaterijalizmu značajno pozitivno povezani s okolišnim stavovima te zaključuju da bi ovaj nalaz morao biti dovoljno robustan da se pokaže i u zemljama koje nisu bile obuhvaćene odgovarajućim valom ISSP-istraživanja. Nalazi tih dvaju istraživanja daju bitno nijansiraniju sliku determinanti okolišnih stavova od jednostavnih hipoteza bogatstva ili globalizacije kojima su se priklanjali istraživači/ce 1990-ih godina.

Unatoč živosti na sceni socioekoloških istraživanja u 1980-im i 1990-im godinama, u Hrvatskoj se malo pažnje pridavalo sustavnoj provjeri navedenih hipoteza. Razlozi za to su u fokusiranosti na razvijanje novih instrumenata za mjerenje ekoloških orijentacija i istraživanje strukture stavova, te u nedostupnosti odgovarajućih baza podataka u razdoblju kad je okolišna tematika u hrvatskoj sociologiji bila na svom vrhuncu. Iznimku predstavlja studija Štulhofera i Kufrina (1996), koja zaključcima podržava tezu o većoj razini ekološke svijesti među postmaterijalistima u Hrvatskoj.
