S obzirom na postavljene ciljeve i hipoteze, teorijski okvir istraživanja te na dosad provedena istraživanja, kao najpogodnija metoda prikupljanja podataka nameće metodu ankete. Minimalni skup pitanja svakako bi morao uključivati skalu za mjerenje stavova prema okolišu; nekoliko instrumenata za mjerenje općih stavova i vrijednosti, poput Inglehartove opreke prioriteta preživljavanja nasuprot ekspresivnosti te postmaterijalističkim vrijednostima; skalu s nekoliko podskala za mjerenje percipirane kvalitete urbanog okoliša; te blok pitanja o sociodemografskim karakteristikama ispitanica odnosno ispitanika. 
S obzirom na ciljeve istraživanja, idealna populacija za ovo istraživanje bila bi opća populacija srednje velikog ili velikog grada. Grad zbog svoje veličine sadrži dovoljan raspon varijacija socioekonomskih i stavovskih mjera, kao i doživljaja neposrednog okoliša (dijelovi grada mogu imati specifične okolišne probleme). Pri tome se zadržava mogućnost analiziranja lokalnih povijesti i okolišnih realiteta, pri čemu se analiza može kombinirati i s drugim izvorima, približavajući se time nacrtu studije slučaja.
Kao što je uobičajeno, u istraživanju ne sudjeluju djeca mlađa od 16 godina pa bi definicija populacije obuhvatila ispitanike od napunjene šesnaeste godine naviše. Ispitanici bi bili osobe koje žive u gradu, i to najmanje 6 mjeseci u godini. Pretpostavlja se da svi potencijalni ispitanici dovoljno dobro vladaju hrvatskim jezikom te da se upitnici na stranim jezicima ne koriste, s obzirom na to da niti jedan grad u Hrvatskoj nema značajniju populaciju osoba koje u njemu stalno žive, a ne znaju hrvatski jezik.
Uzorak korišten u istraživanju bio bi proporcionalno stratificirani probabilistički slučajni uzorak. Stratifikacija služi osiguravanju od rizika prevelikog odstupanja uzorka od populacije kod slučajnog uzorkovanja. Koristeći dostupne informacije o populaciji nju se može podijeliti na kategorije unutar kojih se provodi slučajno uzorkovanje. Na taj je način osigurano da uzorak ima jednaku distribuciju članova tako definiranih kategorija kao i populacija, bez narušavanja pretpostavki slučajnog uzorkovanja.
U obzir kod uzorkovanja svakako valja uzeti u obzir podjelu grada na dijelove, odnosno gradske četvrti. One trebaju biti dovoljno velike da sadrže odgovarajuće sadržaje na koje se odnose instrumenti koji mjere percepciju urbanog okoliša, ali i dovoljno homogene da doista reprezentiraju urbani okoliš u kojem se ispitanici svakodnevno nalaze.
Ključna varijabla u ciljevima i postavljenim hipotezama svakako je mjera okolišnih stavova. Razlike među pojedincima u stupnju iskazivanja zabrinutosti za okoliš osnovni su predmet bavljenja ovog rada. Paralelno uz prve tekstove o potrebi za novim pristupom sociologiji (tzv. novoj ekološkoj paradigmi), pojavljuje se i potreba za instrumentom za procjenu proširenosti potpore vrijednostima nove ekološke paradigme u javnosti. Prva inačica Skale nove ekološke paradigme objavljena je u tekstu Dunlapa i Van Lierea (1978), nakon čega je doživjela jednu „službenu“ reviziju (Dunlap, Van Liere, Mertig i Jones, 2000) te brojne primjene u cijelom svijetu (usp. Hawcroft i Milfont, 2010) pa tako i u Hrvatskoj (Kufrin, 2002).
Instrument koji mjeri stupanj slaganja s postmaterijalističkim vrijednostima razrađen je detaljno tijekom višegodišnjih primjena i provođenja Svjetske studije vrijednosti (usp. Inglehart, 2007). S obzirom da je Inglehartov pristup modernizaciji primarno utemeljen na podacima (data-driven) i neodvojiv od Svjetske studije vrijednosti, instrument je jednoznačno formuliran, višekratno provjeren i korišten u svim dosadašnjim provjerama hipoteze o postmaterijalističkim temeljima okolišnih stavova.
Dok kod prva dva konceptualna elementa predloženog istraživanja postoji određeni stupanj pojmovnog konsenzusa i razrađeni i provjereni mjerni instrumenti, to se ne može reći za koncept kvalitete urbanog okoliša. U pregledu literature, van Kamp i suradnici (2003) ukazuju na to da se radi o izuzetno heterogenom, multidisciplinarnom konceptu koji se u različitim disciplinama koristi na različite načine i oko čije definicije i konceptualizacije ne postoji konsenzus. Za potrebe ovog istraživanja posebno će se razviti jednostavan instrument za mjerenje kvalitete urbanog okoliša, s posebnim naglaskom na okolišnu degradaciju kako bi bio kompatibilan s prijašnjim istraživanjima.
Prvi korak u analizi podataka je detaljna evaluacija svake varijable zasebno, kroz tablice frekvencija i jednostavne grafičke prikaze. U slučaju da varijable zadovoljavaju uvjete za provođenje osnovnih aritmetičkih operacija, sljedeći je korak konstrukcija osnovnih aditivnih indeksa i skala, uz provjeru dimenzionalnosti instrumenata korištenjem faktorske analize. Provjera distribucija dobivenih indeksa i skala, kao i ostalih korištenih varijabli daje odgovor na pitanje je li moguće koristiti parametrijske tehnike obrade podataka, poput računanja aritmetičke sredine, standardne devijacije i Pearsonove korelacije ili statističkih testova poput t-testa ili analize varijance.  Ako to nije moguće, uobičajeno je koristiti korespondentne neparametrijske analize, poput primjerice hi-kvadrat testa.
Za provjeru postavljenih hipoteza koristit će se višestruka i višerazinska (hijerarhijska) regresijska analiza. Ove analize omogućuju provjeru povezanosti dviju varijabli uz istovremenu analizu više prediktorskih varijabli i time provjeru njihove povezanosti s kriterijskom varijablom. Višerazinska analiza omogućuje korektno statističko modeliranje utjecaja koji potječu s različitih razina mjerenja, poput primjerice procjene povezanosti između stavova na individualnoj razini i kvalitete okoliša na razini dijela grada.

U skladu s trajanjem doktorskog studija i fazu u kojoj se istraživanje trenutno nalazi, vrijeme koje je na raspolaganju istraživaču planira se upotrijebiti na sljedeći način:
1.	godina rada – provedba anketnog ispitivanja i osnovna obrada rezultata; kontinuirano praćenje novih spoznaja na području istraživanja stavova (konceptualne i metodološke spoznaje); skiciranje ključnih poglavlja rada uz daljnje sustavno proučavanje i uključivanje relevantne literature 
2.	godina rada – potpuna analiza rezultata istraživanja, pisanje završnog teksta disertacije i dovršetak rada

